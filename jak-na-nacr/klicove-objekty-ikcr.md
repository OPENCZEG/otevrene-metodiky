---
title: Architektonické principy a zásady eGovernmentu v IKČR
nav_order: 2
parent: Informační koncepce ČR
layout: page
date: 2020-03-16
---

# Úvod

V této části jsou opsány architektonické principy a zásady pro řízení uvedené v [Informační koncepci ČR](/metodiky/ikcr/).

# Klíčové objekty IKČR

Architektonické principy
------------------------

Informační koncepce stanovuje následující architektonické principy. Některé
vycházejí z úrovné EU a některé jsou principy národní architektury.

### Architektonický princip EU P1: Standardně digitalizované

Zdroj: EU/EIRA. Anglicky (pokud existuje): Digital by default

Popis: Orgány veřejné správy mají poskytovat služby primárně digitálně a
samoobslužně (v různých formách, jako digitální dokumenty i strojově čitelné
údaje); zároveň musí udržovat otevřené i další kanály pro ty, kteří nemohou buď
z vlastního rozhodnutí, nebo z technických důvodů využívat digitální služby.
Kromě toho veřejné služby mají být poskytovány i asistovaně prostřednictvím
jednotného kontaktního místa a prostřednictvím různých obslužných kanálů.
Subjekt práva musí však mít právo zvolit si pro komunikaci s veřejnou správou i
tradiční obslužné přepážky jednotlivých OVM (opt – out princip).

### Architektonický princip EU P2: Zásada „pouze jednou“

Zdroj: EU/EIRA. Anglicky (pokud existuje): Only once

Popis: Orgány veřejné správy musí zaručit, že občané a podniky poskytují stejné
informace celé veřejné správě pouze jednou. Je-li to zákonem povolené, orgány
veřejné správy využívají při výkonu působnosti tyto sdílené údaje opakovaně,
přičemž musí dodržovat pravidla ochrany údajů.

### Architektonický princip EU P3: Podpora začlenění a přístupnost

Zdroj: EU/EIRA. Anglicky (pokud existuje): Inclusiveness and Accessibility

Popis: Orgány veřejné správy musí digitální veřejné služby koncipovat tak, aby
standardně podporovaly začlenění a vyhovovaly různým potřebám např. starších
lidí a lidí s postižením (přístupnost).

### Architektonický princip EU P4: Otevřenost a transparentnost

Zdroj: EU/EIRA. Anglicky (pokud existuje): Openness and Transparency

Popis: Orgány veřejné správy mezi sebou mají sdílet informace a data a musí
občanům a podnikům umožnit přístup ke kontrole vlastních údajů a možné opravě;
musí uživatelům umožnit sledování správních procesů, které se jich týkají a musí
do koncipování a poskytování služeb zapojit zúčastněné strany (například
podniky, výzkumné pracovníky a neziskové organizace) a spolupracovat s nimi.

### Architektonický princip EU P5: Přeshraniční přístup jako standard

Zdroj: EU/EIRA. Anglicky (pokud existuje): Cross border interoperability

Popis: Orgány veřejné správy mají relevantní digitální služby zpřístupnit napříč
hranicemi a mají zabránit dalšímu růstu jejich fragmentace, a tím usnadnit
mobilitu na jednotném trhu.

### Architektonický princip EU P6: Interoperabilita jako standard

Zdroj: EU/EIRA. Anglicky (pokud existuje): Interoperability by desig

Popis: Veřejné služby mají být koncipovány tak, aby hladce fungovaly v rámci
celého jednotného trhu a napříč různými organizačními jednotkami, a opíraly se o
volný pohyb údajů a digitálních služeb v Evropské unii. Současně je nezbytné
zajistit interoperabilitu veřejných služeb uvnitř veřejné správy ČR jako
předpoklad odstranění místní příslušnosti a snížení omezujícího vlivu věcné
příslušnosti služeb VS na jejich klienty.

### Architektonický princip EU P7: Důvěryhodnost a bezpečnost

Zdroj: EU/EIRA. Anglicky (pokud existuje): Security & Privacy by design

Popis: Všechny iniciativy mají přesahovat pouhé dodržování právního rámce pro
ochranu osobních údajů a soukromí a bezpečnost informačních technologií a mají
tyto prvky zahrnout již do fáze přípravy architektury výkonu služeb veřejné
správy.

### Architektonický princip ČR P8: Jeden stát

Zdroj: IKČR. Anglicky (pokud existuje): Whole-of-Government

Popis: Všechny iniciativy a veřejné služby mají být postaveny na společném
přístupu ministerstev a dalších OVM k vytvoření a poskytování služeb veřejné
správy a postupném odbourávání nežádoucího resortismu a tvorby duplicit. Zásadou
je sdílení nezbytné infrastruktury pro realizaci jednotlivých služeb na všech
úrovních veřejné správy i mezi nimi.

### Architektonický princip ČR P9: Sdílené služby veřejné správy

Zdroj: IKČR. Anglicky (pokud existuje): Shared Services

Popis: Budování a využívání sdílených služeb ve veřejné správě je jedním ze
základních principů eGovernmentu. Pokud bude výsledkem nové či upravované
legislativy služba veřejné správy, má být koncipována jako služba sdílená nebo s
využitím existujících sdílených služeb.

### Architektonický princip ČR P10: Připravenost na změny

Zdroj: IKČR. Anglicky (pokud existuje): Flexibility

Popis: Procesy i IT řešení podpory poskytování služeb veřejné správy musí být
navrhovány tak, aby umožňovaly efektivně implementovat rozhodnutí reagující
pružně na změnu zákonných parametrů služeb, změnu technologie, změnu dodavatele
a další přicházející změny a potřeby.

### Architektonický princip ČR P11: eGovernment jako platforma

Zdroj: IKČR. Anglicky (pokud existuje): Embedded eGovernment

Popis: Požadavky a služby veřejné správy, stejně jako technické prostředky pro
jejich naplnění, musí být co nejlépe „vestavěny“ do každodenních procesů a
funkcí klientů veřejné správy, občanů a zejména podniků, a jejich běžných IT a
komunikačních prostředků tak, aby pro ně bylo co nejsnazší dostát svým
povinnostem vůči veřejné správě a dosáhnout svých práv.

### Architektonický princip ČR P12: Vnitřně pouze digitální

Zdroj: IKČR. Anglicky (pokud existuje): Inside only digital

Popis: Jediný, kdo má právo vyžadovat listinné vstupy nebo výstupy je pouze
klient veřejné správy. Od přijetí podání až do vypravení a doručení rozhodnutí
nebo jiného výstupu, stejně jako komunikace mezi úřady navzájem a všechny
interní provozní procesy veřejné správy musí být plně elektronické, bezpapírové
– pokud jej jejich zavedení v této podobě hospodárné (3E) a potřebné pro sdílení
údajů. Jenom tak mohou být naplněny ostatní výše uvedené principy.

### Architektonický princip ČR P13: Otevřená data jako standard

Zdroj: IKČR. Anglicky (pokud existuje): Open Data by default

Popis: Veřejné údaje evidované orgány veřejné správy ve spravovaných ISVS musí
být zveřejňovány jako otevřená data. Pro neveřejné údaje musí být jako otevřená
data zveřejňována jejich anonymizovaná podoba, souhrn nebo statistika, nebo
obdobná forma, pokud může mít význam pro uživatele těchto dat. V případě, že
orgány veřejné správy sdílejí veřejné údaje (včetně anonymizované podoby
neveřejných údajů, souhrnů nebo statistik) musí je sdílet jako otevřená data.

### Architektonický princip ČR P14: Technologická neutralita

Zdroj: IKČR. Anglicky (pokud existuje): Technological neutrality

Popis: Digitální služby veřejné správy musí být technologicky nezávislé a
neutrální. Musí být garantováno, že přístup k veřejným službám není závislý na
konkrétní (předem určené) platformě či technologii.

### Architektonický princip ČR P15: Uživatelská přívětivost

Zdroj: IKČR. Anglicky (pokud existuje): User-friendliness and accessibility

Popis: Musí být kladen důraz na uživatelskou přívětivost zaváděných digitálních
služeb veřejné správy pro různé skupiny, segmenty uživatelů. Služby musí být na
prvním místě srozumitelné, uzpůsobené rozdílným požadavkům různých cílových
skupin uživatelů služeb v populaci. Služba má být z hlediska uživatelského
rozhraní otevřená, nesmí se omezovat na proprietární rozhraní nebo jediný
standard a předjímat jediný způsob využití služby.

### Architektonický princip ČR P16: Konsolidace a propojování informačních systémů veřejné správy

Zdroj: IKČR. Anglicky (pokud existuje): IT Consolidation

Popis: Je nutno budovat ISVS efektivně a snažit se i pro nové úkoly využívat v
maximální míře již systémy stávající. Informační systémy veřejné správy je nutné
rozložit do procesně (funkčně) ucelených menších komponent, a tyto komponenty
maximálně sdílet pro obdobné požadavky více agend jednoho OVS nebo i mezi nimi.

### Architektonický princip ČR P17: Omezení budování monolitických systémů

Zdroj: IKČR. Anglicky (pokud existuje): Application decomposition

Popis: Soutěžení menších, vzájemně provázaných celků bude znamenat více možností
dodávat státu i pro menší spolehlivé dodavatele. Cílem je soutěžit nejlepší
řešení v dané oblasti, ne největší řešení na trhu.

== Zásady řízení ICT ==

Informační koncepce také stanovuje sedmnáct zásad, kterými se musí všechny
subjekty řídit a realizovat je a rozpracovávat jako zásady ve svých IK.

### Zásada řízení ICT Z1: Na prvním místě je klient

Zdroj: IKČR. Anglicky (pokud existuje): Client first

Popis: Rozhodování v IT je na prvním místě zaměřeno na dodávku efektivních
služeb, představujících zřetelnou hodnotu pro externí i interní klienty,
příjemce a uživatele těchto ICT služeb na podporu výkonu služeb veřejné správy.

### Zásada řízení ICT Z2: Standardy plánování a řízení ICT

Zdroj: IKČR. Anglicky (pokud existuje): ICT standards

Popis: Rozvoj služeb je řízen pomocí zavedeného systému Enterprise architektury
a dalších návazných standardů. Standardizované postupy vyhovují specifikaci
metodických standardů a doporučení vydávaných Ministerstvem vnitra, zejména
Národního architektonického rámce s možností využití dalších návazných
mezinárodních standardů (TOGAF, ArchiMate, COBIT, ITIL, IT4IT, UML…) pro řízení
EA a ICT procesů a služeb.

### Zásada řízení ICT Z3: Strategické řízení pomocí IK OVS

Zdroj: IKČR.

Popis: Rozvoj IS OVS je řízen dlouhodobým plánem – Informační koncepcí daného
OVS. Ta zahrnuje jak strategické změny, tak potřeby procesní optimalizace, tak
potřeby vyplývající ze stavu ICT. IK OVS stanovuje cíle orientované na
zlepšování služeb externím klientům (veřejnost) a interním klientům (zlepšování
subjektu). Třetí doporučená skupina tvoří cíle orientované na zlepšování IT
(řízení služeb).

### Zásada řízení ICT Z4: Řízení architektury

Zdroj: IKČR.

Popis: Každý subjekt je povinen udržovat svůj model EA v aktuálním stavu, úrovni
detailu dle své velikosti a v konzistentním stavu s povinným obsahem stanoveným
Ministerstvem vnitra, který reprezentuje společné sdílené služby a prvky
architektury a zároveň v konzistentním stavu s obsahem své Informační koncepce.

### Zásada řízení ICT Z5: Řízení požadavků a změn

Zdroj: IKČR.

Popis: Vyhodnocování zpětné vazby, incidentů a požadavků na služby. Funkční
proces řízení životního cyklu požadavků (na nové funkce, změny, opatření
eliminující rizika) je z hlediska řízení informačních služeb a řízení změn
architektury klíčový. Požadavky musí být průběžně evidovány, vyhodnocovány a
zapracovány do aktualizací informační koncepce subjektu, do programových
dokumentů, investičních záměrů, projektů nebo plánů drobných změn.

### Zásada řízení ICT Z6: Řízení výkonnosti a kvality

Zdroj: IKČR.

Popis: Vyhodnocování výkonnosti a kvality, minimálně principy měřitelnosti a
zpětné vazby, budou zavedeny do všech procesů/postupů, stejně jako role, pozice
manažera kvality (nezávislost výkonnosti a kvality IT na řízení rozvoje a
provozu IT).

### Zásada řízení ICT Z7: Řízení zodpovědnosti za služby a systémy

Zdroj: IKČR.

Popis: Každá agenda/proces a jeho služba musí mít svého vlastníka (osobu), který
určuje strukturu a způsob výkonu procesu/agendy a je odpovědný za zlepšování,
napříč všemi podpůrnými IS.

### Zásada řízení ICT Z8: Řízení katalogu služeb

Zdroj: IKČR.

Popis: IT podpora OVS je řízena pomocí katalogu ICT služeb (převážně
aplikačních, ale i technologických a infrastrukturních), kterými jsou
podporovány procesy výkonu interních i externích služeb veřejné správy úřadu
(tradičních i digitálních). Každý subjekt aktualizuje, publikuje a propaguje na
internetu svůj katalog elektronických/digitálních služeb orientovaných na
veřejnost a v intranetu obdobný katalog interních digitálních služeb.

### Zásada řízení ICT Z9: Udržení interních kompetencí

Zdroj: IKČR.

Popis: Pro všechny klíčové role řízení služeb eGovernmentu a řízení informatiky
má OVS vytvořeny interní pozice. To je nezbytné pro udržení nezávislosti na
dodavatelích, kontinuity a celostního pohledu, a zejména zodpovědnosti.

### Zásada řízení ICT Z10: Procesní řízení

Zdroj: IKČR.

Popis: Bude zavedeno procesní řízení, nejen v IT, ale ve všech
agendách/procesech. To mj. znamená, že každý proces má vlastníka/garanta a
definované výstupy (služby, produkty). Dále pak definované nástroje (ISVS u
agend) a role, které je využívají a vykonávají jednotlivé činnosti
procesu/agendy. Role není organizační pozice. Hierarchie organizační struktury
nadřízený/podřízený není procesní přístup a má řešit jen mimořádné stavy, které
nejsou součástí standardních postupů.

### Zásada řízení ICT Z11: Řízení přínosů a hodnoty

Zdroj: IKČR.

Popis: Všechno rozhodování se řídí pravidly „řádného hospodáře“ a „Value for
Money“.

### Zásada řízení ICT Z12: Řízení kapacit zdrojů

Zdroj: IKČR.

Popis: OVS průběžně připravuje zajištění dostatečného množství a kvality
interních kapacit vlastníků procesů/agend, garantů/správců systémů, projektových
manažerů a architektů, odpovídající jejich předpokládanému uvolnění do programů
a projektů realizace transformačních změn.

### Zásada řízení ICT Z13: Nezávislost návrhu, řízení a kontroly kvality

Zdroj: IKČR.

Popis: Projekt musí být řízen dle standardní projektové metodiky interním PM s
dostatečnou alokovanou kapacitou a kvalifikací po celou dobu návrhu,
implementace a předávání ISVS do provozu, nebo externím PM (z kompetenčního
centra). Pouze v případě nedostupnosti interních zdrojů a zdrojů kompetenčního
centra je možné zadat PM roli externímu subjektu soutěží. Vybraný uchazeč nesmí
mít vztah s dodavatelem ani provozovatelem.

### Zásada řízení ICT Z14: Vztah informatiky a legislativy

Zdroj: IKČR.

Popis: Návrhy možností informační podpory legislativních úprav je nutno
vypracovávat společně s návrhy přijímání právních předpisů či jejich změn tak,
aby se vzájemně ovlivňovaly směrem ke vzniku moderních a proveditelných
ustanovení.

### Zásada řízení ICT Z15: Řízení financování ICT

Zdroj: IKČR.

Popis: Dlouhodobé profesionální řízení finančních zdrojů a využívání fondů EU je
integrálním principem pro všechny OVS. Je třeba pracovat s metodikou finančních
kalkulací na bázi indexu rentability/CBA (analýza přínosů a celkových nákladů) a
TCO (celkových nákladů na vlastnictví ICT), včetně budování kompetence
ekonomicky kalkulovat optimální efektivitu a výkonnost agendy (procesu) s různou
úrovní poměru personálních nákladů na její výkon a nákladů na její IT podporu.
Je třeba zlepšit nejen oblast řízení investic, ale neméně dlouhodobé finanční
plánování obnov infrastruktury a provozní podpory systémů.

### Zásada řízení ICT Z16: Využívání otevřeného software a standardů

Zdroj: IKČR.

Popis: Stát k zamezení vysokým dlouhodobým nákladům a rizikům používá otevřený
software a otevřené standardy. Proto správce ISVS využije stávajících otevřených
projektů nebo nechá nový zdrojový kód otevřený a znovu využitelný, publikuje ho
pod příslušnými licencemi anebo pro konkrétní část kódu poskytne přesvědčivé
vysvětlení, pro to nelze provést. Pokud využití otevřeného kódu není pro
realizaci ISVS možné či vhodné, pak pro taková řešení postupuje podle zásady Z17
o vyváženém partnerství s dodavateli.

### Zásada řízení ICT Z17: Podpora vyváženého partnerství s dodavateli

Zdroj: IKČR.

Popis: Správce ISVS musí zajistit, aby vždy disponoval programovými kódy ISVS,
detailní dokumentací k ISVS, licenčními právy k ISVS (právy k užívání autorského
díla) a vlastní způsobilostí rozhodovat o ISVS tak, aby bylo možné upravovat a
spravovat systém i prostřednictvím třetích osob, nezávislých na původním
dodavateli či správci ISVS.
